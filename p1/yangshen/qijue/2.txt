赠宋文百户石冈舍人（明·杨慎）
　　七言绝句　押删韵　　显示自动注释
七十从戎鬓已斑，劳君相送出滇关。过家儿子如相问，为报衰翁二月还。


王子渊祠（明·杨慎）
　　七言绝句　押萧韵　　显示自动注释
玮晔灵芝发秀翘，子渊摛藻掞天朝。汉皇不赏《贤臣颂》，只教宫人咏洞萧。


菜子花（明·杨慎）
　　七言绝句　押陌韵　　显示自动注释
菜子花如黄金色，想见兰膏春盎碧。贫女梳头水当油，那和襟解闻芗泽。


秋夕稍凉坐蕊珠楼即景（明·杨慎）
　　七言绝句　押先韵　　显示自动注释
凉牗方开一幅天，疏星点缀冷金笺。嗈鸣雁过横斜字，写出秋声赋一篇。


徐及泉相送至斜堰河 其一（明·杨慎）
　　七言绝句　押支韵　　显示自动注释
滇隅流落鬓成丝，为忆家林恼梦思。沃野喜看平似掌，春郊载酒正花时。


　　其二（明·杨慎）
　　七言绝句　押江韵　　显示自动注释
长沟流水引都江，断岸危桥窄石矼。并马不知村路远，更穿斜堰渡惊泷。


百日红（明·杨慎）
　　七言绝句　押东韵　　显示自动注释
李径桃蹊与杏丛，春来二十四番风。朝开暮落浑堪惜，何似雕阑百日红。


喜浮桥成（明·杨慎）
　　七言绝句　押灰韵　　显示自动注释
腊尾江头绽早梅，浮梁银汉亘昭回。不须桂楫迎桃叶，步步金莲夜夜来。


水仙花四绝 其一（明·杨慎）
　　七言绝句　押阳韵　　显示自动注释
淩波微步洛川傍，合与江梅竞晚芳。不见当年林处士，西湖配食水仙王。


　　其二（明·杨慎）
　　七言绝句　押元韵　　显示自动注释
金盏银台映绿樽，清香况复赛兰荪。秪应岩桂为朋辈，未许山𥖎作弟昆。


　　其三（明·杨慎）
　　七言绝句　押阳韵　　显示自动注释
瑶池阿母惜幽芳，青鸟东来未许将。小玉双成都睡去，一枝传自段安香。


　　其四（明·杨慎）
　　七言绝句　押真韵　　显示自动注释
乘鲤琴高采掇新，蔚蓝天上少红尘。黄姑渚畔湔裙水，不是人间妒妇津。


月夕见美人过浮桥（明·杨慎）
　　七言绝句　押萧韵　　显示自动注释
雁齿螭头影动摇，金波玉镜夜迢迢。忽逢罗袜轻盈步，疑是鲛人出卖绡。


丁巳元宵韩炅庵送灯（明·杨慎）
　　七言绝句　押阳韵　　显示自动注释
多病新春减醉狂，元宵作剧懒逢场。华灯珍重劳相赠，绣佛前头礼定光。


白崖（明·杨慎）
　　七言绝句　押尤韵　　显示自动注释
云开远见彩云州，一片烟岚鸟外浮。还见前年山下路，密蒙花发艳新秋。


丁巳五月五大热追凉江山平远楼 其一（明·杨慎）
　　七言绝句　押灰韵　　显示自动注释
平远江山四望开，䬃然风至似兰台。披襟便觉凉如洗，一任城头暝色催。


　　其二（明·杨慎）
　　七言绝句　押灰韵　　显示自动注释
䬃然风至似兰台，此地那容热客来。姑射风姿冰雪妒，班姬团扇漫多才。


素馨花（明·杨慎）
　　七言绝句　押阳韵　　显示自动注释
金碧佳人堕马妆，鹧鸪林里斗芬芳。穿花贯缕盘香雪，曾把风流恼陆郎①。

按：① 陆贾南中行迎云南中游女以采丝贯素馨为饰事载南方草木状贯花绕髻今犹然

滇海曲 其一（明·杨慎）
　　七言绝句　押阳韵　　显示自动注释
梁王阁榭水中央，乌鹊双星带五潢。跨海虹桥三十里，广寒宫殿夜飘香。


　　其二（明·杨慎）
　　七言绝句　押尤韵　　显示自动注释
碧鸡金马古梁州，铜柱铁桥天际头。试问平滇功第一，逢人惟说颍川侯。
